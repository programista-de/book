# Historia lubi się powtarzać?

https://forum.the-west.pl/index.php?threads/polacy-na-dzikim-zachodzie-d.20142/


#### Jamestown, 1608 rok
**Pierwsza emigracja**

1 października 1608 r. na pokładzie statku z zaopatrzeniem „Mary and Margaret” do Ameryki Północnej trafiło czterech pierwszych polskich osadników. Byli to dwaj polscy szlachcice: Michał Łowicki z Londynu i Jan Bogdan z Kołomyi, oraz rzemieślnicy - dmuchacz szkła Zbigniew Stefański z Włocławka i Jan (Jur) Mata, który miał zajmować się wyrobem mydła - wszyscy z żonami i dziećmi.

[Kapitan Smith znał Rzeczpospolitą i jej mieszkańców. Gdy jako sierota opuścił ojczystą Anglię, przez wiele lat wędrował po Europie w poszukiwaniu przygód. Brał udział w wojnie węgiersko-tureckiej, podczas której dostał się do niewoli. Znalazł się w rękach Tatarów i trafił na Krym. Udało mu się uciec i przez Rosję i Rzeczpospolitą wrócił na zachód. W swoich wspomnieniach z wdzięcznością opisywał gościnność i pomoc, jaką okazali mu Polacy. Poznał ich jako oddanych przyjaciół i ludzi umiejących nawiązać współpracę z innymi. Zapamiętał, jakim szacunkiem darzą pracę].

Polacy szybko zapewnili Jamestown świeżą wodę, budując pierwsze w Ameryce studnie. Londyńska Virginia Company świadomie wynajęła polskich robotników, wiedząc, jakimi walorami odznaczało się polskie hutnictwo szkła. Złożono zapotrzebowanie także na innych rzemieślników z Polski - potrzebni byli ludzie do produkcji mydła, smoły i materiałów budowlanych.
Polacy, którzy zastali kolonię w stanie upadku, w krótkim czasie postawili ją na nogi. Zbudowali hutę szkła, która stała się pierwszą fabryką na terenie Ameryki Północnej. Produkowano tam różnokolorowe paciorki i błyskotki, jako walutę wymienną w handlu z Indianami.

Polacy pracowali z większym entuzjazmem, ponieważ w przeciwieństwie do Anglików byli zatrudniani jako tzw. „kontraktorzy” ze stałą, dobrą pensją 36 szylingów miesięcznie. Takiego wynagrodzenia Anglicy nie dostawali. Szybko więc rozpoczęli produkcję ługu i mydła, uruchomili tartak, a nawet pracowali przy budowie łodzi i żaglowców.

Jednak z zapisków kapitana Smitha wiemy również jak w praktyce wyglądały warunki życia pierwszych Polaków w Ameryce i jakie były przyczyny niepowodzeń kolonii Jamestown.

Smith opisał miedzy innymi, że Jamestown nie mogło utrzymać się z samej tylko pracy i wysiłku kolonistów - konieczne były stałe dostawy zaopatrzenia i żywności z Europy - a tych brakowało. Ponieważ Jamestown początkowo nie miało gruntów rolnych, bo ciągłe ataki Indian trzymały kolonistów praktycznie uwięzionych w osadzie, zapasy żywności szybko wyczerpały się, a zimą zaczął doskwierać głód.

Do Kompanii Wirginia w Londynie Smith pisał: "Wynajęcie Polaków i Holendrów do wyrobu smoły, dziegciu, szkła czy ługu byłoby naprawdę celowe, gdyby kraj tutaj się bardziej zaludnił i został zaopatrzony we wszystkie konieczne do życia rzeczy. Ale kierowanie tu siedemdziesięciu ludzi bez żywności nie było należycie doradzone i rozważone". Jeśli zamierzacie dalej wysyłać tu ludzi - to tylko rolników, ogrodników i rybaków, kowali i murarzy, ludzi umiejących karczować drzewa...".

Niestety Kompania miała zupełnie inne plany i oczekiwała, że Jamestown natychmiast zacznie przynosić zyski. Jednak produkowane przez Polaków i Holendrów ług, potas, smoła i dziegieć, eksportowane do Anglii, dawały zyski niewielkie.

Wśród oficerów w Jamestown wybuchały bratobójcze kłótnie i bójki, a sam Smith ranny musiał szybko odpłynąć do Anglii w obawie o swoje życie.
 
Kompania Wirginii nadal wysyłała do Jamestown głównie rzemieślników, wśród nich Polaków, których liczba wzrosła do pięćdziesięciu. W 1610 r. przybył tam Wawrzyniec Bohun (Lawrence Bohun), lekarz przyboczny.

Jamestown przekształciło się w fort z 60 domami, otoczonymi drewniano-ziemnymi umocnieniami. Wokół rozciągały się uprawy warzyw i tytoniu, (który też eksportowano do Anglii). Aby poskromić Indian podejmowano przeciwko z nim najazdy zbrojne. Gubernator lord Yeardley napisał, że w 1616 r. w jednym z udanych najazdów na plemię Czikahomin uczestniczył Robert Polak (Robert a Polonian) i pojmano wtedy indiańskiego wodza.  


#### Jamestown, 1619 rok

**Pierwszy strajk w Ameryce**

W 1619 r. Jamestown liczyło ponad 2 tysiące mieszkańców i składało się z 11 osiedli (dzielnic). Wówczas miasto otrzymało od króla prawo do własnego samorządu i postanowiono zorganizować pierwsze lokalne wybory. Każda dzielnica miała wybrać po 2 przedstawicieli do nowego zarządu, zwanego "House of Burgesses”, czyli Izba Mieszczan. Jednak cudzoziemcy, do których zaliczano też Polaków (nazywanych „Polackers”), nie mieli prawa głosu. Polacy poczuli się urażeni tą decyzją i uznali, że powinni mieć udział w zarządzaniu miastem, w którym mieszkali i pracowali. Gubernator Yeardley uznał żądania Polaków za dziwaczne. Wobec tego wszyscy Polacy z Jamestown porzucili pracę, co poważnie ograniczyło produkcję w kolonii.

Wobec przedłużającego się polskiego strajku zainterweniowała Kompania z Londynu: "Co do Polaków zamieszkałych w Wirginii postanowiono (pomimo poprzednich rozporządzeń temu przeciwnych), że mają być oni obdarzeni prawem głosu i uczynieni tak wolnymi, jak każdy inny mieszkaniec tutejszy. Ażeby zaś ich zręczność w robieniu smoły, dziegciu i ługu nie zaginęła wraz z nimi, postanawiamy też, że niektórzy młodzieńcy mają im być przydani do wyuczenia się w ich zręczności i wiedzy dla przyszłości i dla dobra kraju".

Tak więc to Polacy byli organizatorami pierwszego strajku w Ameryce Północnej i to w dodatku strajku udanego, który pozwolił im uzyskać prawa obywatelskie.


#### Jamestown, 2007 

**Obecna sytuacja**

Kiedy w roku 2007 Jamestown obchodziło 400-lecie założenia, żadna organizacja polonijna nie zadbała o upamiętnienie obecności Polaków wśród pierwszych osadników, w związku z tym Amerykanie polskiego pochodzenia nie zostali zaproszeni do udziału w obchodach.

17 grudnia 2008 r. Narodowy Bank Polski upamiętnił rocznicę przypłynięcia Polaków do Jamestown przez wydanie 3 monet o nominale 2, 10 i 20 złotych. Na uwagę zasługuje srebrna moneta o nominale 10 zł, która jako jedyna moneta wydana w Polsce posiada zamiast metalowego środka soczewkę szklaną, która symbolizuje fakt, że pierwsi polscy osadnicy byli hutnikami szkła.



 

https://forum.the-west.pl/index.php?threads/polacy-na-dzikim-zachodzie-d.20142/



https://forum.the-west.pl/index.php?threads/pierwsi-polacy-w-ameryce.59519/
